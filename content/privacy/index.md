---
title: "Privacy"
draft: false
weight: 30
---

*VC4ALL heeft privacy hoog in het vaandel staan. Hieronder leggen we uit wat wij doen om zo privacy-vriendelijk mogelijk te zijn en wat u zelf kunt doen.*

## Uitgangspunten ##
VC4ALL verwijst door naar meerdere (Jitsi) beeldbelomgevingen. Deze worden door verschillende personen en/of organisaties aangeboden.Elke beeldbelomgeving dient te voldoen aan onderstaande uitgangspunten: 

- De server dient in de EU gehost te worden (en daarmee aan de [AVG/GDPR](https://nl.wikipedia.org/wiki/Algemene_verordening_gegevensbescherming) te voldoen) 
- De server dient de verbindingen te versleutelen (bijvoorkeur [SSLLabs A](https://github.com/ssllabs/research/wiki/SSL-Server-Rating-Guide))
- Er dient een privacyverklaring aanwezig te zijn
- De beheerder dient voor ons duidelijk te zijn
- De beheerder moet de server zelf beheren
- ~~De server dient in ieder geval gedurende de COVID-19 pandemie gratis beschikbaar te zijn~~

De verschillende beeldbelomgevingen zijn terug te vinden op de ['Servers'](/servers) pagina inclusief informatie over de beheerder en de bijbehorende privacyverklaring. 

NB: VC4ALL beheert **GEEN** beeldbelomgevingen meer zelf. Onze server is sinds 2 september offline. 


## Tips ## 
Hier volgen enkele tips waarmee u zelf de privacy van uw gesprekken kunt verbeteren (ook handig als u met een andere beeldbel-aanbieder moet werken!).


1. Ongeacht welke beeldbeldienst u gebruikt: wees voorzichtig met het bespreken van (bedrijfs)geheimen of informatie die erg gevoelig ligt. Zelfs als u 100% controle heeft over de beeldbelomgeving kan een deelnemer nog lokaal opnames maken.

2. Geef de beeldbelruimte een niet te raden naam. VC4ALL gebruikt een lange reeks cijfers bij *'Direct beeldbellen'*. U kunt als u zelf [een server kiest](/servers), zelf een eigen naam voor uw beeldbelruimte kiezen.
Pas op dat uw gekozen naam geen gegevens 'lekt' over uw gesprek. Dit is een onverstandige naam: 'SollicitatiegesprekJanJansen', beter is 'GesprekJJ2020Q2'.

3. Zet een wachtwoord op een beeldbelgesprek, zodat ongenode gasten niet kunnen deelnemen aan uw gesprek. 

4. Zet uw microfoon en webcam pas aan als u uw gesprek start en zet deze na afloop ook weer uit. Voor webcams zijn hiervoor handige sluiters zoals bijvoorbeeld [de webcam covers van Bits of Freedom](https://www.bitsoffreedom.nl/product/webcamcover/).   

*Heeft u zelf nog tips? Stuur ze gerust aan ons door.*

## Jitsi ##
Op dit moment maken alle beeldbelomgevingen genoemd op VC4ALL gebruik van [Jitsi](https://jitsi.org). 
Jitsi is [Open Source](https://nl.wikipedia.org/wiki/Open_source) software en wordt gratis (niet alle Open Source software is gratis) aangeboden. 
Dat heeft de volgende privacy-voordelen t.o.v. de bekende Amerikaanse commerciele diensten zoals Zoom, Skype, Microsoft teams etc: 

1. Iedereen kan en mag Jitsi installeren op een eigen server. Dat heeft als voordeel dat u, als server beheerder, volledige controle heeft over uw Jitsi-installatie.

2. Iedereen kan en mag de Jitsi broncode inzien en aanpassen. Dat heeft als voordeel dat de broncode door meer mensen dan alleen de leverancier bekeken en onderzocht kan worden. Tevens kunt u de applicatie volledig aanpassen aan uw wensen en eisen.

Via VC4ALL maakt u alsnog gebruik van de diensten van derden en zijn bovenstaande voordelen niet direct van toepassing. MAAR mocht u dat willen, dan kunt u met Jitsi uw eigen, volledig onafhankelijke beeldbelomgeving opzetten. Dat is niet mogelijk als u gebruik maakt van de eerder genoemde bekende Amerikaanse commerciele diensten. 

*Neem [contact](/contact) met ons op als u meer wil weten over het opzetten van uw eigen Jitsi-omgeving.* 
